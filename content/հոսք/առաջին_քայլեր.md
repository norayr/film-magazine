---
title: "դանուբից բաթում"
date: 2018-06-03T15:38:55+04:00
type: "post"
image: "/նկարներ/անի_գեւորգեան/2018-06-03/image12.jpg"
tags : ["ժապաւէն"]
categories : ["պատմութիւններ"]
author : "անի_գեւորգեան"
draft: false
--- 

Երեկո էր: Երևանյան խաղաղ երեկոներից մեկը: Համալսարանից տուն վերադառնալուն պես սեղանին գտա մի տոպրակ, որին մեծ ուշադրություն չդարձրեցի՝ մտածելով, որ հայրիկս էլի ինչ-որ անկապ իրեր է տուն բերել և առաջ շարժվեցի: Զգացի, որ անտարբերությունս անհանգստացրեց ծնողներիս, ու նրանք սկսեցին ուշի-ուշով հետևել իմ ամեն քայլին: Ապա որոշեցի ի վերջո բացահայտել տոպրակի պարունակությունը: Բացելս և զարմանքս մեկ եղավ: Տոպրակի մեջ ժապավենային տեսախցիկ էր: Անչափ ուրախ էի: Մինչև այդ երևի այնքան էի զզվացրել բոլորին, խոսելով ժապավենային լուսանկարչության մասին, որ հայրիկս ի վերջո ընկերոջից խնդրել էր նրա սովետական Զենիտը և բերել տուն:

{{< figure src="/նկարներ/աննա_սուքիասեան/2018-06-02/image9.jpg" width="500" >}}

Երբ փոքր էի ունեինք մի ժապավենային ապարատ, որին, եթե ճիշտ եմ հիշում, անվանում էին “мыльница” և մայրս միշտ նկարում էր մեզ և ընտանիքի անդամներին ինչ-որ խնջույքների ժամանակ: Երբ ամեն անգամ խնդրում էի, որ ինձ էլ տա՝ փորձեմ նկարել, միշտ բացասական պատասխան էի ստանում: Եվ այսպես, ես հարմար առիթ էի ման գալիս, որպեսզի գաղտնի վերցնեմ այն և հասցնեմ գոնե մեկ հատ լուսանկար անել: Այսպիսով, հարմար առիթ ներկայացավ այն օրը, երբ մենք գնացել էինք Կենդանաբանական այգի: Մինչ մայրս զբաղված էր փոքր քրոջս և եղբորս հետ, ես արագ վերցրի ապարատը և փորձեցի ինչքան հնարավոր է արագ նկարել ներքևում գտնվող արջերին, որոնք ուշադիր սպասում էին թե մարդիկ ուտելու ինչ են գցելու:

Մինչև այսօր այս լուսանկարը դիտելիս անչափ հպարտություն եմ զգում։ :)

Զենիտը արդեն ունեի, ընկերներիս օգնությամբ ճարել էի նաև ժապավենը, մնում էր փորձարկելը: Մինչ փողոց դուրս գալը և լուսանկարելը, ինտերնետով գտա մի քանի լուսանկարիչների՝ փորձելով ավելի շատ տեղեկություն հավաքել, որոնցից ամենաշատը դուրս եկավ [Էդուարդոն](https://www.youtube.com/user/ProfetaParanoia/)։ Նայելով գրեթե իր յուրաքանչյուր վիդեոն փողոցային լուսանկարչության մասին, ես զինված և ոգեշնչված դուրս եկա փողոց՝ փորձարկելու ապարատը:

Հունվար էր: Օդը դեռ բավականին սառն էր: Դանդաղ քայլում էի Երևանյան փողոցներով տեսախցիկը ձեռքիս և փորձում հետաքրքիր տեսարաններ փնտրել: Մատներս արդեն սառել էին, բայց դեռ չէի հանձնվում և ամեն կերպ աշխատում էի, որքան հնարավոր է շատ հետաքրքիր պահեր գտնել: Առաջին հայացքից հեշտ այս գործը իրականում բավականին բարդություններ ներկայացրեց ինձ համար, դեպի ժապավենային լուսանկարչության և առհասարակ լուսանկարչության աշխարհի ճանապարհին: Երբ հետաքրքիր տեսարան էի գտնում և խցիկս բարձրացնում, որ նկարեմ, միշտ կորցնում էի կադրը, դանդաղաշարժությանս պատճառով՝ մինչ փորձում էի կարգավորումները հարմարեցնել կամ էլ շատ երկար էի մտածում մի կադրի վրա: Եվ դրա արդյունքը՝  մեծ քանակությամբ ուղղակի անկապ կադրեր էին: Սակայն չստացված լուսանկարների կողքին նաև գտա այնպիսիները, որոնք իրականում սիրեցի:

Ահա և առաջին երկու ժապավեններից մի քանի նկար.

Այնպես ստացվեց, որ իմ լուսանկարչական առաջին քայլերը համընկան «Թավշյա Հեղափոխության» հետ և այդ իսկ պատճառով բավականին մեծ քանակոթյամբ նկարներ հենց ցույցերի  և հավաքների վայրերից են:

Գունավոր ժապավեններ պատվիրելուց, որոշեցի մի անգամ էլ փորձել նկարել սև ու սպիտակ և ընդամենը մեկ ժապավեն էլ պատվիրեցի դրանից: Արդյունքը շատ հավանեցի :)

Իհարկե աճելու և սովորելու դեռ շատ բան կա, բայց կարծում եմ, որ դժվարը հենց առաջին քայլերն են, որոնք արդեն արված են: Հուսով եմ, չեմ դադարի նկարել  և ի վերջո կգտնեմ այն ոճը, որը ինձ ամենահարազատը կլինի :)


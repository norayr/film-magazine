---
title: "Ընթացք, կորուստ, հիշողություն"
date: 2018-06-01T14:38:55+04:00
type: "post"
image: "/images/maria_zakarian/2018-06-01/image11.jpg"
tags : ["ժապաւէն"]
categories : ["պատմութիւններ"]
author : "maria_zakarian"
draft: false
--- 

— Ես այդ օրը հասկացա, որ ֆոտո անելիս, կորցնում եմ պահը: Իրեն պահելու/ պահպանելու փորձ անելով` բաց եմ թողնում այն անձնապես ապրելու հնարավորությունը:

Մի տարի առաջ մեկը ինձ այս խոսքերը ասաց, ու երևի հենց այդ պահին սիրահարվեցի իրեն ու լուսանկարչությանը: Հետո նա գնաց, բայց պահը կորցնելու մասին մտորումները մնացին: 

![](/images/maria_zakarian/2018-06-01/image8.jpg)

Երկու օր առաջ Ռուբեն Արևշատյանը ասաց, որ լուսանկարը պահը կարևորելու, հավերժացնելու, հիշողություն, պատմություն ստեղծելու մասին է, ու ես էլի հիշեցի անցած գարունը: Սկսեցի մտածել սկան արված ֆոտոներիս մասին, որոնց դեռ չէի տեսել, բայց մեկ ժամից կտեսնեի, ու ուզեցի հասկանալ` այն որ մի աչքս փակեցի ու սեղմեցի կոճակը, այդ պահին կորցրի ՞ մետրոյի կնոջը, պատը, ծաղիկը, իմ արտացոլանքը, թե ՞ իրենք հավերժացան ժապավենիս վրա` դառնալով հիշողություն/պատմություն: Հիմա մտածում եմ, որ թվանշայինի պարագայում կորուստի զգացողությունը գուցե ավելի շատ է: Ժապավենի դեպքում ֆիքսածդ պահը մի տեսակ ֆիզիկական ու մարմնական է շատ:


![](/images/maria_zakarian/2018-06-01/image7.jpg)

Ժապավենով առաջին արվածս ֆոտոն ֆուկուսից դուրս էր, բայց հիշում եմ, որ հարազատ էր: Այդ ժամանակ խցիկ չունեի: Նույնիսկ հիմա չեմ հիշում` ինչ խցիկ էր և ինչ ժապավեն: Դա Վահե Բուդումյանի [լուսանկարչության հարցեր և տեխնիկա](https://www.google.com/url?q=https://www.facebook.com/pg/focus.org.am/photos/?tab%3Dalbum%26album_id%3D768641329815871&sa=D&ust=1527848605309000) դասընթացի ընթացքում էր:


![](/images/maria_zakarian/2018-06-01/image10.jpg)

Հիշում եմ այդ ժամանակ լավ չէի հասկանում պահաժամի, էքպոզիցիայի, դիաֆրագմայի նշանակությունը: Շատ էի հավանել նաև Միլի ֆոտոն, որը էլի շատ ոգեշնչեց, հատկապես տպված տարբերակով:


![](/images/maria_zakarian/2018-06-01/image2.jpg)

Տպելու պրոցեսը կախարդական էր թվում: Կարմիր լույսի տակ պատկերը դանդաղ սկսում էր հայտնվել թղթի վրա: Այդ օրը double exposure օգտագործելով` ստացանք այս ֆոտոն, որը շատ սիրեցի:


![](/images/maria_zakarian/2018-06-01/image9.jpg)

Այս ամենից մի քանի ամիս հետո մի պայծառ ձմեռային երեկո Նորայրը ինձ առաջարկեց տալ իր Զենիթը ` այնուհետև մտափոխվեց և բերեց Մինոլտան :): Բոքսից գնեցի սև-սպիտակ ֆոմա and so the adventure begins.

Ես սիրահարվեցի ընթացքին, հանգստությանը, դանդաղությանը, մտածելուն, արարողակարգին, ցիկլին, սկիզբին, պրոցեսին, ավարտին, արդյունքին, հիշողությանը:

Ֆոտո անելիս երկար էի մտածում, մի տեսակ փորձում արժևորել: Երբ արդեն գնեցի իմ խցիկը, ավելի ինքնավստահ դարձա: Երկրորդ ժապավենս գունավոր էր: Գնեցի Նիկոլ Փաշինյանի վարչապետ ընտրվելու օրվա սարսափելի անձրևին, ու ինձ խանութում ելակ հյուրասիրեցին: Այս անգամ ֆոտոներս ավելի մտածված էին: Ասենք, ես կարող էի հատուկ ժամի գնալ հատուկ տեղ, որ այսինչ ֆոտոն անեմ, ինչը առաջինի դեպքում ավելի պատահական էր, էմոցիոնալ, ոչ հաշվարկային:


![](/images/maria_zakarian/2018-06-01/image5.jpg)

Ուղղակի նկարում/ կորցնում/պահում էի այն, ինչ տեսնում էի օրվա ընթացքում: Հիմա երրորդն եմ սկսել, որը էլի գունավոր է: Ինձ դուր է գալիս իրենց դասակարգել ըստ փուլերի:

![](/images/maria_zakarian/2018-06-01/image4.jpg)

Շատ հետաքրքիր էր նաև այն  հանգամանքը, որ կատարվեց ինձ հետ այն, ինչը ես վստահ էի, որ երբեք չի լինի: Ես վախենում էի մոտենալ անծանոթ մարդկանց և լուսանկարել: Իսկ ի՞նչ կանի նա, երբ նկատի ինձ:


![](/images/maria_zakarian/2018-06-01/image6.jpg)

Սովորեցի զգույշ մոտենալ մարդկանց, հայելիներին, պատերին, իրերին` մի տեսակ թույլատվություն հարցնելով:

Հաջորդը էլի սև-սպիտակ կուզեի նկարել, չգիտեմ` ինչի, ավելի իմոնքական էր: Այս Ֆուջիի հետ պլաններ ունեմ` վերջապես գնալ Բալահովիտ և այնտեղի լքված տարածքները նկարել, որ միշտ ձգել են, բայց անընդհատ չի ստացվել: Մի քանի միտք ունեմ նաև որոշները տպելու հետ կապված, տեսնենք` ինչպես կստացվի:

Ժապավենը քեզ համոզում է, որ սպասելը լավ բան է, ինչը մի քիչ բարդ է այսօրվա ռիթմի մեջ: Այն կոտրում է «շտապի՛ր բաց չթողնել հերթական եսիմինչը»  ուղերձը, իրարանցումը, տեմպը, ունայնությունը:

![](/images/maria_zakarian/2018-06-01/image3.jpg)

![](/images/maria_zakarian/2018-06-01/imager1.jpg)

![](/images/maria_zakarian/2018-06-01/imager12.jpg)

![](/images/maria_zakarian/2018-06-01/imager13.jpg)

![](/images/maria_zakarian/2018-06-01/imager14.jpg)




